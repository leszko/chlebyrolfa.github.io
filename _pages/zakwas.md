---
layout: post
image:  assets/images/pages/zakwas.jpg
title: Zakwas
description: Zakwas powstaje z połączenia mąki i wody. Najczęstsze pytania i odpowiedzi oraz sprawdzony sposób jak wyhodować zakwas żytni do pieczenia chleba.
permalink: /zakwas
comments: true
---

Zakwas ma w sobie pewną magię. Przywołuje starodawne czasy, kiedy to wszystkie chleby były wypiekane właśnie na zakwasie. Tak naprawdę, zakwas to po prostu dzika wersja drożdży, która **fermentuje wolniej**, ma charakterystyczny **kwaśny posmak** i daje się samemu **hodować w domu**. Poniżej przedstawiam Wam kilka pomocnych informacji jak się z zakwasem obchodzić.

-----

#### Skąd mogę wziąć zakwas?

Uważam, że zakwasem należy się **dzielić**. Dlatego najlepiej wziąć słoiczek zakwasu od **kolegi, koleżanki, znajomego, z pobliskiej piekarni, albo zakupić online**. Wystarczy odrobina zakwasu i dalej już możesz mnożyć zakwas poprzez [dokarmianie](#jak-mam-dokarmiać-zakwas). Czyli wystarczy odrobina zakwasu i ten już na zawsze będzie z Tobą! Innym sposobem, bardziej czasochłonnym, jest [samodzielne wyhodowanie zakwasu](#jak-mogę-wyhodować-zakwas-samemu).

-----

#### Jak mam przechowywać zakwas?

Przechowuj zakwas **w lodówce** w słoiku, który jest **na wpół otwarty**. Nie powinien być zupełnie zakręcony, bo się szybciej zepsuje. Co **kilka dni** wyciągnij zakwas z lodówki i go dokarm, żeby trochę pożył. Najlepiej połącz to z pieczeniem chleba.

-----

#### Jak mam dokarmiać zakwas?

Zdejmij wierzchnią, zeschniętą (lub pokrytą jakimś nalotem) warstwę zakwasu i wyrzuć. W słoiku powinna zostać **1-2 łyżki** starego zakwasu. Jeśli jest więcej, to nadmiar wyrzuć albo [wykorzystaj](#co-mogę-zrobić-z-zakwasem-jak-nie-piekę-chleba). Dodaj **3 łyżki mąki żytniej** i **3 łyżki ciepłej wody**. Wymieszaj i zostaw w temperaturze pokojowej na **8-16 godzin**. Zakwas powinien stać się aktywny (zwiększyć swoją objętość i bąbelkować). Wtedy przykryj słoik wieczkiem i **włóż do lodówki**.

-----

#### Jaka mąka jest najlepsza na zakwas?

Mąka **żytnia chlebowa** (typ 720) albo **żytnia razowa** (typ 2000). Można robić też zakwas z mąki pszennej, ale nie tego polecam, bo zakwas gorzej się zachowuje (szybciej umiera i się psuje).

-----

#### Jak mogę wyhodować zakwas samemu?

Przygotowanie zakwasu samemu wygląda tak, że w pierwszej kolejności mieszany **mąkę żytnią z wodą w stosunku 1:1**. Następnie przez kilka kolejnych dni codziennie **dokarmiamy zakwas** i trzymamy go w **ciepłym miejscu** (25-30 stopni). Po **4-5** dniach zakwas jest gotowy.

Przykładowy schemat hodowania zakwasu:
* **Dzień 1** - wymieszaj 60 g mąki żytniej (typ 720 albo 2000) z 60 g ciepłej wody, przykryj ściereczką
* **Dzień 2** - wymieszaj, pozbądź się 80% zawartości, dodaj 50 mąki żytniej i 50 g wody, przykryj ściereczką
* **Dzień 3** - wymieszaj, pozbądź się 80% zawartości, dodaj 50 mąki żytniej i 50 g wody, przykryj ściereczką
* **Dzień 4** - wymieszaj, pozbądź się 80% zawartości, dodaj 50 mąki żytniej i 50 g wody, przykryj ściereczką
* **Dzień 5** - zakwas powinien być gotowy, czyli powinien być aktywny; jeśli tak nie jest to powtarzaj powyższe czynności jeszcze przez 1-2 dni

-----

#### Co to znaczy, że zakwas jest aktywny?

Zakwas jest aktywny po około **8-16 godzinach** po dokarmieniu. Charakteryzuje się to tym, że **zwiększa swoją objętość** i **bąbelkuje**. Staje się też lekki i puszysty w swojej strukturze.

-----

#### Czy mogę w przepisie użyć drożdży zamiast zakwasu?

Nie, zakwas **fermentuje dużo wolniej**. Zmienia też **smak chleba** i jego **konsystencję**. 

-----

#### Co mogę upiec z zakwasu?

Z zakwasu, tak jak i z drożdży, można upiec bardzo wiele rzeczy. Na początek polecam [chleb podstawowy]({% post_url 2020-05-11-chleb-podstawowy %}).

-----

#### Czy mój zakwas się zepsuł?

Zakwas się zepsuł, jeśli pojawiła się na nim **zielona pleśń** albo jeśli **nie staje się aktywny** po dodaniu mąki. W innym wypadku najprawdopodobniej wszystko jest dobrze z Twoim zakwasem. Jeśli wygląda źle (jest rozwarstwiony lub pokryty zeschłą warstwą) to po prostu pozbądź się wierzchnich warstw, przełóż resztę do świeżego słoika i dokarm zakwas. Wszystko będzie dobrze.

-----

#### Mój zakwas nie bąbelkuje po dokarmieniu, co robić?

Spróbuj dokarmić zakwas jeszcze raz. Jeśli przez **16 godzin dalej nie bąbelkuje** to spróbuj jeszcze raz. Jeśli dalej nie staje się aktywny, to znaczy, że zakwas się popsuł i musisz [zdobyć nowy](#skąd-mogę-wziąć-zakwas).

-----

#### Co mogę zrobić z zakwasem jak nie piekę chleba?

Jeśli dokarmiasz zakwas i nie pieczesz chleba (albo po prostu zostały Ci resztki zakwasu) to możesz wymieszać je z **1 jajkiem i podmażyć na patelni**. Powstanie bardzo smaczna potrawa w smaku przypominająca pierogi leniwe. Polecam z masłem i cukrem! Innym bardzo dobrym sposobem wykorzystania nadmiaru zakwasu są [pankejki na zakwasie]({% post_url 2020-07-05-pankejki-na-zakwasie %}).

-----

#### Wyjeżdżam na kilka tygodni, co zrobić z zakwasem?

Zostaw zakwas w lodówce. Powinien bez problemu **przetrwać kilka tygodni**.